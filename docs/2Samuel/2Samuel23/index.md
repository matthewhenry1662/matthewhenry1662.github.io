1 En David sprak de woorden dezes lieds tot de HEERE, ten dage als de HEERE hem verlost had uit de hand van al zijn vijanden, en uit de hand van Saul. 2 Hij zeide dan: De HEERE is mij mijn Steenrots, en mijn Burg, en mijn Uithelper. 3 God is mijn Rots, ik zal op Hem betrouwen; mijn Schild en de Hoorn mijns heils, mijn Hoog Vertrek en mijn Toevlucht, mijn Verlosser! Van geweld hebt Gij mij verlost! 4 Ik riep de HEERE aan, Die te prijzen is, en ik werd verlost van mijn vijanden. 5 Want baren des doods hadden mij omvangen; beken Belials verschrikten mij. 6 Banden der hel omringden mij; strikken des doods bejegenden mij. 7 Als mij bange was, riep ik de HEERE aan, en riep tot mijn God; en Hij hoorde mijn stem uit Zijn paleis, en mijn geroep kwam in Zijn oren. 8 Toen daverde en beefde de aarde; de fondamenten des hemels beroerden zich, en daverden, omdat Hij ontstoken was. 9 Rook ging op van Zijn neus, en een vuur uit Zijn mond verteerde; kolen werden daarvan aangestoken. 10 En Hij boog de hemel, en daalde neder; en donkerheid was onder Zijn voeten. 11 En Hij voer op een cherub, en vloog, en werd gezien op de vleugelen des winds. 12 En Hij zette duisternis rondom Zich tot tenten, een samenbinding der wateren, wolken des hemels. 13 Van de glans voor Hem henen werden kolen des vuurs aangestoken. 14 De HEERE donderde van de hemel, en de Allerhoogste gaf Zijn stem. 15 En Hij zond pijlen uit en verstrooide ze; bliksemen en verschrikte ze. 16 En de diepe kolken der zee werden gezien, de gronden der wereld werden ontdekt, door het schelden des HEEREN, van het geblaas des winds van Zijn neus. 17 Hij zond van de hoogte, Hij nam mij, Hij trok mij op uit grote wateren. 18 Hij verloste mij van mijn sterken vijand, van mijn haters, omdat zij machtiger waren dan ik. 19 Zij hadden mij bejegend ten dage mijns ongevals; maar de HEERE was mij een Steunsel. 20 En Hij voerde mij uit in de ruimte, en rukte mij uit, want Hij had lust aan mij. 21 De HEERE vergold mij naar mijn gerechtigheid; Hij gaf mij weder naar de reinigheid mijner handen. 22 Want ik heb des HEEREN wegen gehouden, en ben van mijn God niet goddeloos afgegaan. 23 Want al Zijn rechten waren voor mij, en Zijn inzettingen, daarvan week ik niet af. 24 Maar ik was oprecht voor Hem; en ik wachtte mij voor mijn ongerechtigheid. 25 Zo gaf mij de HEERE weder naar mijn gerechtigheid, naar mijn reinigheid, voor Zijn ogen. 26 Bij de goedertierene houdt Gij U goedertieren; bij de oprechten held houdt Gij U oprecht. 27 Bij de reine houdt Gij U rein; maar bij de verkeerde houdt Gij U verdraaid. 28 En Gij verlost het bedrukte volk; maar Uw ogen zijn tegen de hogen, Gij zult hen vernederen. 29 Want Gij zijt mijn Lamp, o HEERE, en de HEERE doet mijn duisternis opklaren. 30 Want met U loop ik door een bende; met mijn God spring ik over een muur. 31 Gods weg is volmaakt; de rede des HEEREN is doorlouterd; Hij is een Schild allen, die op Hem betrouwen. 32 Want wie is God, behalve de HEERE, en wie is een rotssteen, behalve onze God? 33 God is mijn Sterkte en Kracht; en Hij heeft mijn weg volkomen geopend. 34 Hij maakt mijn voeten gelijk als der hinden, en stelt mij op mijn hoogten. 35 Hij leert mijn handen ten strijde, zodat een stalen boog met mijn armen verbroken is. 36 Ook hebt Gij mij gegeven het schild Uws heils, en door Uw verootmoedigen hebt Gij mij groot gemaakt. 37 Gij hebt mijn voetstap ruim gemaakt onder mij; en mijn enkelen hebben niet gewankeld. 38 Ik vervolgde mijn vijanden, en verdelgde hen, en keerde niet weder, totdat ik ze verdaan had. 39 En ik verteerde hen, en doorstak ze, dat zij niet weder opstonden; maar zij vielen onder mijn voeten. 40 Want Gij omgorddet mij met kracht ten strijde; Gij deedt onder mij nederbukken, die tegen mij opstonden. 41 En Gij gaaft mij de nek mijner vijanden, mijner haters, en ik vernielde hen. 42 Zij zagen uit, maar er was geen verlosser; naar de HEERE, maar Hij antwoordde hun niet. 43 Toen vergruisde ik hen als stof der aarde; ik stampte ze, ik breidde hen uit als slijk der straten. 44 Ook hebt Gij mij uitgeholpen van de twisten mijns volks, Gij hebt mij bewaard tot een hoofd der heidenen; het volk, dat ik niet kende, heeft mij gediend. 45 Vreemden hebben zich mij geveinsdelijk onderworpen; zo haast als hun oor van mij hoorde, hebben zij mij gehoorzaamd. 46 Vreemden zijn vervallen, en hebben zich aangegord uit hun sloten. 47 De HEERE leeft, en geloofd zij mijn Rotssteen; en verhoogd zij God, de Rotssteen mijns heils! 48 De God, Die mij volkomene wraak geeft, en de volken onder mij nederwerpt; 49 En Die mij uitvoert van mijn vijanden; en Gij verhoogt mij boven degenen, die tegen mij opstaan; Gij redt mij van de man alles gewelds. 50 Daarom zal ik U, o HEERE, loven onder de heidenen, en Uw Naam zal ik Psalmzingen. 51 Hij is een Toren der verlossingen Zijns konings, en Hij doet goedertierenheid aan Zijn gezalfde, aan David en aan zijn zaad, tot in eeuwigheid. 

Dit hoofdstuk is een Psalm, een lofpsalm, wij vinden hem later opgenomen onder de Psalmen Davids Psalm 18, met enkele wijzigingen. Wij hebben hem hier, zoals hij het eerst samengesteld werd voor zijn eigen binnenkamer en zijn eigen harp, maar daar hebben wij hem, zoals hij later aan de opperzangmeester werd overgegeven voor de dienst van de kerk, een tweede editie met sommige verbeteringen, want hoewel hij in het eerst voornamelijk bedoeld was om uiting te geven aan Davids toestand, kunnen toch ook anderen er gebruik van maken om God te danken voor hun uitreddingen. 
Of wel, hij was bestemd om het volk door het gebruik van deze Psalm zich met hem te laten verenigen in zijn dankzegging, omdat, daar hij een openbaar persoon was, zijn uitreddingen beschouwd konden worden als openbare weldaden en zegeningen, voor welke openbare dankerkentenis moest worden uitgesproken. De gewijde geschiedschrijver heeft in dit en het vorige boek uitvoerig Davids uitreddingen verhaald, inzonderheid een aan het einde van het vorige hoofdstuk, en nu acht hij het gepast om dit gewijde lied te vermelden als een gedenkschrift van alles wat tevoren verhaald is. 
Sommigen denken dat David deze Psalm geschreven heeft toen hij oud was, na een algemene terugblik op de zegeningen van zijn leven, en de vele wonderdadige bewaringen, die hij van God had ervaren van het begin tot het einde. In onze lofzegging behoren wij zover terug te zien als wij kunnen, en het besef van Gods gunsten niet door de tijd laten verflauwen. Anderen denken dat hij hem schreef toen hij jong was, bij gelegenheid van sommige van zijn eerste uitreddingen, en hem voor zijn eigen gebruik bij zich gehouden heeft, en dat hij de gewoonte had om dit lied bij iedere nieuwe verlossing te zingen. Maar het Boek van de Psalmen toont dat hij naar de omstandigheid was, afwisseling heeft gebracht in zijn lof, en zich niet bij een formule heeft bepaald. Hier is: 

I. Het opschrift van de Psalm, vers 1.
II. De Psalm zelf, waarin hij met zeer warme Godsvrucht en zeer grote vloeiendheid van taal en uitdrukking:
1. Eer en heerlijkheid geeft aan God.
2. Zich in Hem vertroost, en voor beide reden vindt.
a. In zijn ervaringen van Gods vroegere gunsten.
b. In de verwachting, die hij heeft van nog verdere gunstbewijzen. Deze zijn in geheel de Psalm dooreengemengd.

2 Samuël 22:1 
Merk hier op:
1. Dat het dikwijls het lot is geweest van Gods volk om vele vijanden te hebben en in dreigend gevaar te zijn in hun handen te vallen. David was een man naar Gods hart, maar niet naar der mensen hart, velen hebben hem gehaat en zijn verderf gezocht, inzonderheid wordt Saul genoemd, hetzij:
a. Als onderscheiden van zijn vijanden onder de heidense volken, Saul haatte David, maar David heeft Saul niet gehaat, en daarom wilde hij hem niet onder zijn vijanden rekenen, of liever: 
b. Als de voornaamsten van zijn vijanden, die kwaadwilliger en machtiger was dan al de anderen. Laat hen, die door God worden bemind, er zich niet over verwonderen zo de wereld hen haat.

2. Zij, die op God vertrouwen in de weg des plichts, zullen Hem een hulp vinden in benauwdheden en in de grootste gevaren. David deed dit, God heeft hem verlost uit de hand van Saul, daar neemt hij zeer bijzonder nota van, merkwaardige bewaringen moeten met bijzondere nadruk in onze dankzegging worden vermeld. Hij heeft hem ook verlost uit de hand van al zijn vijanden, van de ene na de andere, soms op die wijze, dan wederom op een andere wijze, en uit zijn eigen ervaring heeft David ons verzekerd: "Vele zijn de tegenspoeden des rechtvaardigen, maar uit alle die redt hem de Heere," Psalm 34:20. Eer wij in de hemel zijn, zullen wij nooit van al onze vijanden verlost worden, en voor dat hemels koninkrijk zal God al de Zijnen bewaren, 2 Timotheus 4:18.

3. Zij, die veel uitnemende zegeningen van de Heere hebben ontvangen, moeten er Hem de eer voor geven. Iedere nieuwe zegen in onze hand behoort een nieuw lied te leggen in onze mond, lofliederen ter ere van onze God. Waar een dankbaar hart is zal uit de overvloed van dat hart de mond spreken. David sprak niet voor zichzelf en alleen voor zijn eigen genoegen, of tot de hem omringenden, alleen tot hun onderrichting, maar tot de Heere tot Zijn eer, de woorden des lieds. Wij zingen Godvruchtiglijk als wij de Heere zingen. In benauwdheid "riep hij tot de Heere met zijn stem," Psalm 142:2, daarom heeft hij ook met zijn stem Gode dank toegebracht. Dat is de lieflijkste muziek.

4. Wij moeten spoed maken met onze dankerkentenis aan God uit te spreken, ten dage als de Heere hem verlost had, sprak hij de woorden dezes lieds. Laat terwijl de zegen nog nieuw is, en wij onder de indruk er van zijn, het dankoffer gebracht worden om aangestoken te worden met het vuur van onze dankbare liefde.

2 Samuël 22:2 - 51 
Laat ons in dit lied des lofs opmerken: 

I. Hoe David God aanbidt, en Hem de eer geeft van Zijn oneindige volmaaktheden. Er is niemand gelijk Hij, niemand, die bij Hem vergeleken kan worden, vers 32. Wie is God behalve de Heere. Alle anderen, die als godheden worden aangebeden, zijn namaaksels en bedriegers. Buiten Hem kan op niemand gesteund of vertrouwd worden. Wie is een rotssteen behalve onze God? Zij zijn dood, maar de Heere leeft, vers 47. Zij stellen hun aanbidders teleur, als die hen het meest nodig hebben. Maar Gods weg is volmaakt, vers 31. De mensen beginnen in vriendelijkheid, maar eindigen er niet in, zij beloven, maar volbrengen niet, maar God zal Zijn werk voleinden, Zijn woord is beproefd, wij kunnen er op vertrouwen.

II. Hoe hij juicht in zijn deel hebben in deze God en in de betrekking, waarin hij tot Hem staat, hetgeen hij beschouwt ais de grond van al de weldaden, die hij van Hem heeft ontvangen. Hij is mijn God, als zodanig riep hij tot Hem vers 7, en kleefde hij Hem aan, vers 33, en zo Hij mijn God is, dan is Hij mijn steenrots. vers 2, dat is: mijn sterkte en kracht, vers 33. De rots, onder welke ik schuil, en die mij is als de schaduw van een zware rotssteen in een dorstig land, de rots, op welke ik mijn hoop bouw, vers 3. Welke mijn kracht en mijn steun ook mogen wezen, het is de God mijns rotssteens die ze aldus doen zijn, ja Hij is God, de rotssteen mijns heirs, vers 47, mijn behoudende kracht is in Hem en van Hem. David heeft dikwijls een schuilplaats gezocht in een rots, 1 2 Samuël 24:2, maar God was zijn voornaamste schuilplaats. "Hij is mijn burcht, in wie ik veilig ben en mij veilig acht, mijn hoog vertrek of sterkte, waarin ik buiten het bereik ben van wezenlijk kwaad, de toren van de verlossingen, vers 51, die noch beklommen noch beschoten, noch ondermijnd kan worden, de behoudenis zelf behoudt mij. Ben ik in benauwdheid? Hij is mijn verlosser. Worden slagen op mij gericht, of pijlen? Hij is mijn schild. Ben ik vervolgd? Hij is mijn toevlucht. Verdrukt? Hij is mijn redder, die mij verlost uit de handen desgenen, die mijn verderf zoeken. Ja meer, Hij is de hoorn mijns heils, die mij krachtiglijk beschermt, maar door welke mijn vijanden krachtiglijk worden gestoten." 
Van Christus wordt gesproken als van de hoorn des heils in het huis van David Lukas 1:69. "Ben ik belast, en gereed neer te zinken? De Heere is mij een steunsel, vers 19, door wie ik gesteund, opgehouden word. Ben ik in het duister door de nacht overvallen in verlegenheid? Gij zijt mijn lamp, o Here, om mij de weg te wijzen, en zult mijn duisternis opklaren, vers 29. Indien wij in oprechtheid de Heere aannemen als onze God, dan zal Hij dit alles, en nog veel meer, voor ons zijn, alles wat wij nodig hebben of kunnen begeren.

III. Welk gebruik hij maakt van zijn deel in God. Als Hij de mijne is:
1. Dan zal ik op Hem vertrouwen, vers 3 :dat is: "Ik zal mij aan Hem overgeven, en dan vertrouwen op Zijn macht, en wijsheid, en goedheid om mij veilig en wel te leiden." 
2. Hem zal ik aanroepen, vers 4, want Hij is te prijzen. Wat wij in God gevonden hebben, is waardig geprezen te worden, moet ons opwekken om tot Hem te bidden, en daarom loven wij Hem en geven Hem eer.
3. Ik zal Hem loven, vers 50, en dat wel in het openbaar, als hij onder de heidenen was, wilde hij noch vrezen, noch zich schamen om zijn verplichtingen te erkennen aan de God Israëls.

IV. De volledige en ruime rekening, die hij houdt voor zichzelf, en aan anderen mededeelt, van de grote en goede dingen, die God voor hem gedaan heeft. Dat is de voornaamste inhoud van het lied. Hij geeft Gode de eer beide van zijn uitreddingen en van zijn voorspoed, beide de gevaren tonende, waaruit hij gered was, en de macht, waartoe hij was verhoogd.

1. Hij verheerlijkt de grote verlossingen, die God voor hem heeft gewrocht. God brengt Zijn kinderen soms in zeer grote moeilijkheden en gevaren, opdat Hij de eer zou hebben van hen te verlossen, en zij de vertroosting zouden hebben van door Hem verlost te worden. Hij erkent: van geweld hebt Gij mij verlost, vers 3, van mijn vijanden, vers 4, van mijn sterke vijand, bedoelende Saul, die, zo God hem niet had ondersteund, hem te machtig zou zijn geweest, vers 18. Gij hebt mij gegeven het schild uws heils, vers 36. Om die verlossing te verheerlijken, merkt hij op:
a. Dat het gevaar zeer groot en dreigend was, waaruit hij verlost werd. Mannen zijn tegen hem opgestaan, vers 40, 49, die hem haatten, vers 41, een man des gewelds, vers 49 namelijk Saul, die boosaardig was in zijn bedoeling tegen hem en krachtig in zijn vervolgingen. Dit wordt uitgedrukt in overdrachtelijke bewoordingen, vers 5, 6. Aan alle zijden was hij omringd door de dood, bedreigd om overstelpt te worden, hij zag geen weg ter ontkoming. Met zo’n geweld sloegen de golven des doods tegen hem aan, zo vast hielden hem de koorden en strikken des doods dat hij zichzelf niet kon helpen, evenmin als een man, die in zijn graf is, zichzelf helpen kan. Beken Belials, dat is van de boze en zijn boze werktuigen, verschrikten hem, hij sidderde, om niet slechts de aarde, maar de dood en de hel tegen hem gewapend te zien.

b. Dat zijn verlossing een gebedsverhoring was, vers 7. Hij heeft ons hier een goed voorbeeld nagelaten om, als wij in benauwdheid zijn met aandrang tot God te roepen, zoals kinderen die bang zijn tot hun ouders roepen, en het is ons een grote bemoediging om dit te doen, dat hij God bereid heeft gevonden om in Zijn paleis in de hemel, waar Hij voortdurend gediend en aangebeden wordt, zijn gebed te horen en te verhoren.

c. Dat God op bijzondere en buitengewone wijze verschenen is voor hem en tegen zijn vijanden. de uitdrukkingen zijn ontleend aan het nederkomen van de Goddelijke majesteit op de berg Sinai, vers 8, 9 en verv. Wij bevinden niet dat God in Davids oorlogen voor hem gestreden heeft, hetzij met donder zoals in 2 Samuëls tijd, of met hagel zoals in de tijd van Jozua, of met de sterren in haar loop zoals in Debora’s tijd, waar die verheven metaforen worden gebruikt:
(1). Om de heerlijkheid Gods te doen uitkomen, die geopenbaard werd in zijn uitredding, Zijn wijsheid en macht, Zijn goedheid en getrouwheid, Zijn gerechtigheid en heiligheid, Zijn soevereine heerschappij over alle schepselen en alle raadslagen van mensen, die verschenen ten gunste van David, waren zo duidelijk en klaar een ontdekking voor het oog des geloofs, als die geweest zouden zijn voor het lichamelijk oog.
(2). Om Gods misnoegen te doen uitkomen tegen Zijn vijanden. God heeft zozeer zijn zaak omhelsd dat Hij zich als de vijand betoonde van al zijn vijanden. Zijn toorn wordt voorgesteld door rook, die opging uit Zijn neus, en door vuur uit Zijn mond, vers 9, door kolen des vuurs, die aangestoken werden, vers 13, en doorpijlen vers 15. Wie kent de sterkte en de verschrikking van Zijn toorn? c. Om de grote verwarring voor te stellen, waarin zijn vijanden gebracht werden en de schrik, die zich van hen meester maakte, alsof de aarde had gebeefd en de gronden van de wereld ontdekt werden, vers 8, 16. Wie kan bestaan voor Gods toorn? d. Om te tonen hoe bereid God was om hem te helpen, Hij voer op een cherub en vloog, vers 11. God haastte zich tot zijn hulp, en kwam met tijdige bijstand tot hem. Hij scheen verre te zijn met Zijn hulp, maar Hij was "een God, die zich verborgen houdt," Jesaja 45:15, want Hij zette duisternis rondom zich tot tenten, vers 12, tot verschrikking van Zijn vijanden en ter bescherming van Zijn volk.

d. Dat God in deze verlossingen Zijn bijzondere gunst en goedertierenheid jegens hem heeft betoond, vers 20. Hij voerde mij uit in de ruimte, en redde mij uit, want Hij had lust aan mij. De verlossing kwam niet langs de weg van de gewone voorzienigheid, maar uit verbondsliefde, hij werd hierin behandeld als een gunsteling, dit bemerkte hij aan de mededelingen van Goddelijke genade en vertroosting aan zijn ziel met deze verlossingen, en de gemeenschap, die hij er in had met God. Hierin was hij een type van Christus, die God ondersteunde, omdat "Zijn ziel een welbehagen in Hem had," Jesaja 42:1, 2.

2. Hij verheerlijkt de grote voorspoed, waarmee God hem had gekroond. Hij had hem niet slechts bewaard, maar voorspoedig gemaakt. Hij was gezegend:
a. Met vrijheid en verruiming. Hij was uitgevoerd in de ruimte, vers 20, waar hij kon groeien en bloeien, en zijn voetstap was ruim gemaakt onder hem, vers 37, zodat hij ruimte had om zich te bewegen, hij was niet langer in de engte en beperkt.

b. Met krijgskundige bekwaamheid, en kracht, en vlugheid, hoewel hij opgevoed was voor de herdersstaf, was hij toch wèl onderwezen in de krijgskunde, en geschikt voor de vermoeienissen en gevaren van de oorlog. Daar God hem geroepen had om Zijn krijg te voeren, maakte Hij hem bekwaam voor de dienst, maakte Hij hem zeer vernuftig: Hij leert mijn handen ten strijde, vers 35, en dit vernuft was zo goed als kracht, want er volgt: zodat een stalen boog met mijn armen verbroken is, niet zozeer door kracht, als wel door behendigheid. Hij was ook zeer krachtig en kloekmoedig. Gij omgorddet mij met kracht ten strijde vers 40. Hij geeft God de eer voor al zijn kloekmoedigheid en bekwaamheid voor de dienst. Hij was ook zeer vaardig, Hij maakt mijn voeten als van de hinden, vers 34, dat van groot nut en voordeel is, zowel voor de aanval als voor het terugwijken.

c. Met de overwinning over zijn vijanden, niet alleen Saul en Absalom, maar de Filistijnen, de Moabieten, de Ammonieten de Syriërs en andere naburige volken, die hij ten onder gebracht en schatplichtig gemaakt heeft aan Israël. Zijn verwonderlijke overwinningen worden hier beschreven, vers 35 - 43. Het waren snelle overwinningen, ik keerde niet weer totdat ik hen verdaan had, vers 38, en volkomen overwinningen, de vijanden van Israël werden doorstoken, verteerd, vielen onder zijn voeten, werden vertreden, onbekwaam gemaakt om weer op te staan, hun nek in zijn macht gegeven. Zij riepen aarde en hemel om hulp aan, maar tevergeefs, er was geen verlosser, niemand die voor hen durfde opkomen. God antwoordde hun niet, want zij waren niet aan Zijn zijde, ook hebben zij niet tot Hem geroepen voor zij in de alleruiterste nood waren gekomen aldus verlaten zijnde, werden zij een gemakkelijke prooi voor Davids rechtvaardig en overwinnend zwaard, zodat hij hen vergruisde als stof van de aarde, dat door de wind verstrooid en door elke voet vertreden wordt.

d. Met bevordering tot eer en macht. Daartoe was hij gezalfd eer zijn moeilijkheden begonnen, en eindelijk, "post tot discrimina rerum - na al zijn rampen en gevaren," heeft hij zijn doel bereikt. God heeft zijn weg volkomen geopend, vers 33, gaf hem voorspoed in al zijn ondernemingen, stelde hem op zijn hoogten, vers 34, waardoor beide veiligheid en waardigheid worden aangeduid. Gods verootmoedigen, Zijn genade en barmhartigheid, heeft hem groot gemaakt, vers 36, gaf hem grote rijkdom en groot gezag, en een naam zoals die van de groten van de aarde. Hij was bewaard tot een hoofd van de heidenen, vers 44. Zijn merkwaardige bewaringen toonden aan dat hij voor iets groots bestemd was - te heersen over Israël, niettegenstaande de twisten des volks, zodat het volk, dat hij niet kende, hem heeft gediend, velen van de verafgelegen volken. Aldus was hij verhoogd, verhoogd op de troon, boven degenen, die tegen hem opstonden, vers 49.

V. Zijn troostrijke gedachten omtrent zijn eigen oprechtheid, die God in deze wondervolle uitreddingen genadig had erkend en getuigd, vers 21 - 25. Hij bedoelt inzonderheid zijn oprechtheid in betrekking tot Saul en Isboseth, Absalom en Seba, en hen, die, hetzij zijn komst op de troon hebben tegengestaan, of getracht hebben hem te onttronen. Zij hebben hem valselijk beschuldigd en verkeerd voorgesteld, maar hij had het getuigenis van zijn geweten, dat hij geen eerzuchtig, naar grootheid hunkerend man was, geen vals bloeddorstig man, zoals zij hem noemden, dat hij nooit slinkse of onwettige middelen te baat heeft genomen om zich te verheffen, maar zich in al zijn handelingen op de weg zijns plichts heeft gehouden, en dat hij in geheel zijn levensloop over het algemeen zich toegelegd heeft op de Godsdienst, zodat hij Gods gunsten jegens hem kon beschouwen als het loon van zijn gerechtigheid, geen loon, dat hem verschuldigd was, maar dat hem uit genade was geschonken. God had hem beloond, niet voor zijn gerechtigheid, alsof zij iets van God verdiende, maar naar zijn gerechtigheid, waarin Hij een welgevallen had. Zijn geweten getuigde voor hem:

1. Dat hij zich het woord Gods ten richtsnoer had gesteld, en er zich aan heeft gehouden, vers 23. Waar hij zich ook bevond overal waren Gods rechten voor hem als zijn gids, waar hij ook heenging, nam hij zijn Godsdienst mede, en hoewel hij genoodzaakt was van zijn land te wijken, heengezonden was, als het ware, om andere goden. te dienen, van Gods inzettingen is hij niet geweken, hij is op de weg des Heeren gebleven en heeft er op gewandeld.

2. Dat hij zorgvuldig de bijpaden van de zonde had gemeden. Hij is van zijn God niet goddeloos afgegaan. Hij kon niet zeggen dat hij niet wel eens verkeerde stappen had gedaan maar hij heeft God niet verlaten, is van Zijn weg niet afgegaan. Van zonden van zwakheid kon hij zich niet vrijspreken, maar Gods genade had hem teruggehouden van trotsheden. Hoewel hij soms in zijn zwakheid van zijn plicht is afgeweken, is hij toch nooit goddeloos van God afgegaan. Hieruit bleek dat hij oprecht was voor God, of in Zijn ogen en met het oog op Hem, dat hij zich gewacht heeft voor zijn ongerechtigheid, niet slechts voor de bijzondere zonde van Saul te doden, toen het in zijn macht was om dit te doen, maar hij was in het algemeen bevreesd voor zonde, hij waakte er tegen, maakte zich een gewetenszaak van hetgeen hij zei en deed. De zaak van Uria is een uitzondering, 1 Koningen 15:5, zoals die in Hizkia’s karakter, 2 Kronieken 32:31. Een zorgvuldig aflaten van onze eigen ongerechtigheid is een van de beste bewijzen van onze oprechtheid en het getuigenis van ons geweten, dat wij dit gedaan hebben, zal ons zo’n blijdschap geven, dat niet alleen de smart van een toestand van beproeving er door gelenigd wordt, maar de vertroostingen er door toenemen van een vergevorderde toestand. David dacht met meer vertroosting en blijdschap aan zijn overwinningen over zijn eigen ongerechtigheid, dan aan zijn overwinning over Goliath en het gehele heir van de onbesneden Filistijnen, en het getuigenis van zijn eigen hart voor zijn oprechtheid was lieflijker, hoewel stiller, muziek dan die van hen, die zongen: David heeft zijn tienduizenden verslagen. Als een groot man een Godvruchtig man is, dan zal zijn Godsvrucht hem meer voldoening wezen dan zijn grootheid. Laat gunst betoond worden aan de oprechte, en zijn oprechtheid zal haar verzoeten en verdubbelen. 

VI. De troostrijke vooruitzichten, die hij heeft op Gods verdere gunst. Gelijk hij terug heeft gezien, zo ziet hij ook voorwaarts, dat is, met genoegen en hij verzekert zich van de goedertierenheid, die God weggelegd heeft voor al Zijn heiligen, voor hemzelf en voor zijn zaad.

1. Voor alle Godvruchtigen, vers 26 - 28. Gelijk God met hem gedaan heeft naar zijn oprechtheid, zo zal Hij ook met anderen doen. Hij neemt hier aanleiding om te wijzen op de vastgestelde regelen van Gods handelwijze met de kinderen van de mensen. 
A. Dat Hij hun, die oprecht van hart zijn, goed zal doen. Naar wij voor God bevonden worden, zal Hij voor ons worden bevonden:
a. Gods goedertierenheid en genade zal de blijdschap wezen van hen, die barmhartig en genadig zijn. Zelfs de barmhartigen hebben barmhartigheid van node, en zij zullen haar verkrijgen.
b. Gods oprechtheid, Zijn gerechtigheid en getrouwheid, zullen de blijdschap wezen van hen, die oprecht, rechtvaardig en getrouw jegens God en de mensen zijn.
c. Gods reinheid en heiligheid zullen de blijdschap wezen van hen, die rein en heilig zijn, en daarom doen zij dankzegging er voor bij de herinnering er aan. En indien sommigen van deze Godvruchtigen bedrukt zijn, dan zal Hij hen verlossen, hetzij uit hun beproeving, of wel er door, en er na. Van de andere kant: 

B. Hen, "die zich neigen tot hun kromme wegen, zal Hij weg doen gaan met de werkers van de ongerechtigheid", zoals hij zegt in een anderen Psalm. Met de verkeerden worstelt Hij, en zij, met wie God worstelt, zullen voorzeker overwonnen worden. Wee dien, die met zijn Formeerder twist! Hij zal in tegenheid wandelen met hen, die in tegenheid wandelen met Hem, en misnoegd op hen zijn. Wat de hoogmoedigen betreft, Zijn ogen zijn op hen, hen tekenende, als het ware, om naar bereden gebracht te worden, want Hij wederstaat de hovaardigen.

2. Voor zichzelf. Hij voorziet dat zijn veroveringen en zijn koninkrijk nog verder uitbreid zullen worden, vers 45, 46. Zelfs vreemden, die het gerucht zullen horen van zijn overwinningen en van de tekenen, dat God met hem is, zullen voor hem vrezen, en genoodzaakt zijn zich - al is het ook geveinsd - aan hem te onderwerpen. De voorspoed die reeds zijn deel was, beschouwt hij als een teken en onderpand van nog meer, wie durft hem nog tegenstaan, door wie zovelen reeds ten ondergebracht werden? Aldus gaat de Zone Davids uit, overwinnende, en opdat Hij overwinne, Openbaring 6:2. Zijn Evangelie, dat gezegevierd heeft, zal al meer en meer veld winnen.

3. Voor zijn zaad. Hij doet goedertierenheid aan Zijn Messias, vers 51, niet alleen aan David zelf, maar aan dit zijn zaad tot in eeuwigheid. David was zelf van God gezalfd, hij was geen overweldiger, maar werd geroepen tot de regering en er toe bekwaam gemaakt en daarom twijfelde hij niet of God zou hem goedertierenheid betonen, die goedertierenheid welke Hij beloofd had niet van hem te zullen wegnemen, noch van zijn zaad, Hoofdstuk 7:15, 16. Op die belofte steunt hij met het oog op Christus, die alleen zijn zaad is tot in eeuwigheid, wiens troon en koninkrijk nog bestaan, en bestaan zullen blijven tot het einde, terwijl het zaad en geslacht van David reeds lang opgehouden hebben te bestaan. Zie Psalm 89:29,30. Aldus eindigen al zijn blijdschap en al zijn hoop, waar ook de onze moeten eindigen: in de grote Verlosser.

HOOFDSTUK 23 
1 Voorts zijn dit de laatste woorden van David. David, de zoon van Isaï zegt, en de man, die hoog is opgericht, de gezalfde van Jakobs God, en liefelijk in Psalmen van Israël, zegt: 2 De Geest des HEEREN heeft door mij gesproken, en Zijn rede is op mijn tong geweest. 3 De God Israëls heeft gezegd, de Rotssteen Israëls heeft tot mij gesproken: Er zal zijn een Heerser over de mensen, een Rechtvaardige, een Heerser in de vreze Gods. 4 En Hij zal zijn gelijk het licht des morgens, wanneer de zon opgaat, des morgens zonder wolken, wanneer van de glans na de regen de grasscheutjes uit de aarde voortkomen. 5 Hoewel mijn huis alzo niet is bij God, nochtans heeft Hij mij een eeuwig verbond gesteld, dat in alles wel geordineerd en bewaard is; voorzeker is daarin al mijn heil, en alle lust, hoewel Hij het nog niet doet uitspruiten. 6 Maar de mannen Belials zullen altemaal zijn als doornen, die weggeworpen worden, omdat men ze met de hand niet kan vatten; 7 Maar een iegelijk, die ze zal aantasten, voorziet zich met ijzer en het hout ener spies; en zij zullen ganselijk met vuur verbrand worden ter zelver plaats. 
8 Dit zijn de namen der helden, die David gehad heeft: Joscheb Baschebeth, de zoon van Tachkemoni, de voornaamste der hoofdlieden. Deze was Adino, de Ezniet, die zich stelde tegen achthonderd, die van hem verslagen werden op eenmaal. 9 En na hem was Eleazar, de zoon van Dodo, zoon van Ahohi, deze was onder de drie helden met David, toen zij de Filistijnen beschimpten, die aldaar ten strijde verzameld waren, en de mannen van Israël waren opgetogen. 10 Deze stond op, en sloeg onder de Filistijnen, totdat zijn hand moede werd, ja, zijn hand aan het zwaard kleefde; en de HEERE wrocht een groot heil ten zelven dage; en het volk keerde wederom hem na, alleenlijk om te plunderen. 11 Na hem nu was Samma, de zoon van Age, de Harariet. Toen de Filistijnen verzameld waren in een dorp, en aldaar een stuk akkers was vol linzen, en het volk voor het aangezicht der Filistijnen vluchtte; 12 Zo stelde hij zich in het midden van dat stuk, en verloste dat, en sloeg de Filistijnen; en de HEERE wrocht een groot heil. 13 Ook gingen af drie van de dertig hoofden, en kwamen in de oogst tot David, in de spelonk van Adullam; en de hoop der Filistijnen had zich gelegerd in het dal Rafaim. 
14 En David was toen in een vesting; en de bezetting der Filistijnen was toen te Bethlehem. 15 En David kreeg lust, en zeide: Wie zal mij water te drinken geven uit Bethlehems bornput, die in de poort is? 16 Toen braken die drie helden door het leger der Filistijnen, en putten water uit Bethlehems bornput, die in de poort is, en droegen het, en kwamen tot David; doch hij wilde dat niet drinken, maar goot het uit voor de HEERE. 17 En zeide: Het zij verre van mij, o HEERE, dat ik dit zou doen; zou ik drinken het bloed der mannen, die heengegaan zijn met gevaar van hun leven? En hij wilde het niet drinken. Dit deden die drie helden. 18 Abisaï, Joabs broeder, de zoon van Zeruja, die was ook een hoofd van drieen; en die hief zijn spies op tegen driehonderd, die van hem verslagen werden; en hij had een naam onder die drie. 19 Was hij niet de heerlijkste van die drie? Daarom was hij hun tot een overste. Maar hij kwam niet tot aan die eerste drie. 20 Voorts Benaja, de zoon van Jojada, de zoon van een dapperen man, groot van daden, van Kabzeel; die sloeg twee sterke leeuwen van Moab; ook ging hij af, en sloeg een leeuw in het midden van een kuil in de sneeuwtijd. 21 Daartoe sloeg hij een Egyptischen man, een man van aanzien; en in de hand des Egyptenaars was een spies, maar hij ging tot hem af met een staf; en hij rukte de spies uit de hand des Egyptenaars, en doodde hem met zijn eigen spies. 22 Die dingen deed Benaja, de zoon van Jojada; dies had hij een naam onder de drie helden. 23 Hij was de heerlijkste van de dertig, maar tot die drie eersten kwam hij niet; en David stelde hem over zijn trawanten. 24 Asahel, Joabs broeder, was onder de dertig; Elhanan, de zoon van Dodo, van Bethlehem; 25 Samma, de Harodiet; Elika, de Harodiet; 26 Helez, de Paltiet; Ira, de zoon van Ikes, de Thekoiet; 27 Abi - ezer, de Anetothiet; Mebunnai, de Husathiet; 28 Zalmon, de Ahohiet; Maharai, de Netofathiet; 29 Heleb, de zoon van Baena, de Netofathiet; Ithai, de zoon van Ribai, van Gibea der kinderen Benjamins; 30 Benaja, de Pirhathoniet; Hiddai, van de beken van Gaas; 31 Abi - albon, de Arbathiet; Azmaveth, de Barhumiet; 32 Eljachba, de Saalboniet; van de zonen van Jazen, Jonathan; 33 Samma, de Harariet; Ahiam, de zoon van Sarar, de Harariet; 34 Elifelet, de zoon van Ahasbai, de zoon van een Maachathiet; Eliam, de zoon van Achitofel, de Giloniet; 35 Hezrai, de Karmeliet; Paerai, de Arbiet; 36 Jig - al, de zoon van Nathan, van Zoba; Bani, de Gadiet; 37 Zelek, de Ammoniet; Naharai, de Beerothiet, de wapendrager van Joab, de zoon van Zeruja; 38 Ira, de Jethriet; Gareb, de Jethriet; 39 Uria, de Hethiet, zeven en dertig in alles. 

De geschiedschrijver nadert tot het einde van Davids regering, en daarop geeft hij ons nu een bericht 

I. Van sommige van zijn laatste woorden, die hij door Goddelijke ingeving gesproken heeft, en die betrekking schijnen te hebben op zijn zaad, dat tot in eeuwigheid zal zijn, en waarvan gesproken werd aan het einde van het vorige hoofdstuk, vers 1 - 7.

II. Van de grote mannen, inzonderheid de grote mannen op militair gebied, die onder hem gebruikt werden, die eerste drie vers 8 - 17, twee van de volgende drie, vers 18 - 23. En dan de dertig, vers 24 - 39.

2 Samuël 23:1 - 7 
Wij hebben hier het testament van koning David, of een codicil dat er aan toegevoegd is, nadat hij bepaald had dat de kroon op Salomo zou overgaan, en zijn schatten gebruikt zouden worden voor het bouwen van de tempel. De laatste woorden van grote en Godvruchtige mannen zijn waardig geacht om op een bijzondere wijze opgemerkt en bewaard te worden, David wilde dat er van deze kennis zou genomen worden, en dat zij zouden worden toegevoegd, hetzij aan zijn Psalmen, (zoals zij hier toegevoegd zijn aan die in het vorige hoofdstuk) of aan de kronieken van zijn regering. Wij kunnen onderstellen dat deze woorden, inzonderheid vers 5 hoewel tevoren vermeld, dikwijls door hem herhaald zijn tot zijn eigen vertroosting, en wel tot zijn laatste ademtocht, en daarom worden zij zijn laatste woorden genoemd. Als wij de dood zien naderen, dan moeten wij pogen God te eren met onze laatste woorden en de ons omringenden er mee te stichten. Laat hen, die een langdurige ervaring hebben gehad van Gods goedheid en het lieflijke van Zijn wijsheid, als zij er toe komen om hun loop te eindigen, een gedachtenis nalaten van die ervaring, en hun getuigenis afleggen van de waarheid van de belofte. De laatste woorden van Jakob en Mozes zijn in de geschiedenis vermeld, en hier heeft David deze zijn laatste woorden als een legaat nagelaten voor de hem overlevenden. Er wordt ons hier gezegd: 

I. Wiens uiterste wil, of testament, dit is. Dit wordt meegedeeld, hetzij door de testamentmaker zelf, zoals dit de gewoonte is, of liever, door de geschiedschrijver, vers 1. Hij wordt beschreven:

1. In het geringe van zijn afkomst: hij was de zoon van Isaï. Het is goed voor hen, die bevorderd zijn om hoekstenen te wezen, om herinnerd te worden aan de rotssteen, waar zij uit gehouwen zijn, en dit ook zelf dikwijls te gedenken.

2. Aan de hoogte, waartoe hij was opgeheven. Hij was hoog opgericht, als een man, die door God werd begunstigd, en door Hem tot iets groots was bestemd, opgericht als een vorst, om hoger te zitten dan zijn naasten, en als een profeet, om verder te zien, want:
a. Hij was de gezalfde van de God Jakobs en zo was hij dienstbaar aan het volk van God in hun burgerlijke belangen, de bescherming van hun land en de bedeling des rechts onder hen.
b. Hij was lieflijk in Psalmen Israëls, en zo was hij hun van dienst in hun Godsdienstoefeningen, hij schreef de Psalmen heeft ze getoonzet, stelde de zangers aan schreef de muziekinstrumenten voor, waardoor de Godsdienstige oefeningen van de vromen ten zeerste werden opgewekt en verruimd. Het zingen van Psalmen is een liefelijke inzetting, zeer aangenaam aan hen, die er zich in verlustigen God te loven. Het wordt tot de ere - ambten gerekend, waartoe David was verheven dat hij een Psalmist was, daarin was hij even waarlijk groot als in zijn hoedanigheid van gezalfde des Gods Jakobs. Het is ware bevordering om de kerk te dienen in daden van Godsvrucht, het werktuig te zijn om het gezegende werk van gebed en lofzegging te bevorderen. 
Merk op: Was David een vorst? Hij was het voor Jakob. Was hij een Psalmist? Hij was het voor Israël. Aan een ieder wordt de openbaring des Geestes gegeven tot hetgeen oorbaar is, en daarom, een ieder gelijk hij gaven ontvangen heeft, alzo bediene hij dezelve.

II. Wat er de inhoud van is. Het is een bericht omtrent zijn gemeenschap met God. Merk op:
1. Wat God tot hem zei, zowel tot zijn besturing als tot zijn bemoediging als koning, en om op die wijze ook nuttig te zijn voor zijn opvolgers. Godvruchtige mensen scheppen er behagen in om zich te binnen te brengen wat zij van God gehoord hebben, zich Zijn woord te herinneren en het bij zichzelf te overdenken. Aldus heeft David wat God eenmaal gesproken heeft, tweemaal gehoord, ja dikwijls gehoord. 
Zie hier:

A. Wie sprak. De Geest des Heeren, de God Israëls, en de rotssteen Israëls, hetgeen, naar sommigen denken een aanduiding is van de Drieëenheid in de Godheid, de Vader, de God Israëls, de Zoon, de rotssteen Israëls en de Geest uitgaande van de Vader en de Zoon, die gesproken heeft door de profeten, en inzonderheid door David, en wiens woord niet alleen in zijn hart was, maar op zijn tong, tot nut en voordeel van anderen. David getuigt hier van zijn Goddelijke ingeving, dat in zijn Psalmen, en in hetgeen hij hier terneder schreef, de Geest Gods door hem heeft gesproken. Hij en andere heilige mannen spraken en schreven naar zij door de Heilige Geest gedreven werden. Het legt eer op het Boek van de Psalmen, en beveelt ons de Psalmen aan tot gebruik in onze Godsdienstige oefeningen, dat het woorden zijn, die de Heilige Geest leert.
B. Wat gesproken werd. Hier schijnt een onderscheid gemaakt te zijn tussen hetgeen de Geest Gods heeft gesproken door David, en al zijn Psalmen insluit, en wat de rotssteen Israëls heeft gesproken tot David, en hemzelf en zijn geslacht betrof. Laat leraren opmerken dat zij, door wie God spreekt tot anderen, moeten horen en ter harte nemen wat Hij tot hen spreekt. Zij, wier ambt het is anderen hun plicht te leren, moeten er aan denken om hun eigen plicht te leren en te doen. 

Wat hier nu in vers 3 en 4 gezegd wordt kan aangemerkt worden:
(1). Met toepassing op David en zijn koninklijk geslacht. En zo is hier: 
Ten eerste. De plicht, die aan magistraten wordt opgelegd. Als tot een koning van Godswege wordt gesproken, dan moest hij niet gevierd worden wegens zijn hoge waardigheid en de uitgebreidheid van zijn macht, maar hem moest zijn plicht worden voorgehouden, hij moet rechtvaardig wezen, heersen in de vreze Gods, en dat moeten ook alle mindere magistraten in hun plaats en roeping. Laat heersers gedenken, dat zij heersen over mensen, niet over dieren, die zij naar welgevallen dienstbaar kunnen maken en gebruiken, maar over redelijke schepselen, die met hen van gelijke rang zijn. Zij heersen over mensen, die hun dwaasheden en gebreken hebben, en die men dus moet verdragen. 
Zij heersen over mensen maar onder God en voor Hem, en daarom:
1. Moeten zij rechtvaardig wezen, zowel jegens hen over wie zij heersen, door hen hun rechten en hun bezittingen toe te staan, als tussen hen, over wie zij heersen, hun macht gebruikende om recht te doen aan de verongelijkten tegenover hen, die hen verongelijkt hebben. Zie Deuteronomium 1:16, 17. Het is niet genoeg, dat zij geen onrecht doen, maar zij moeten niet toelaten dat onrecht gedaan wordt.
2. Zij moeten heersen in de vreze Gods, dat is: zij moeten zelf vreze Gods hebben waardoor zij krachtdadig weerhouden zullen worden van alle daden van ongerechtigheid en verdrukking. Nehemia deed dit, Nehemia 5:15. "Ik heb alzo niet gedaan, om der vreze Gods wil, " en Jozef, Genesis 42:18. Zij moeten ook pogen de vreze Gods te bevorderen, dat is: de praktijk van de Godsdienst onder hen, over wie zij heersen. De magistraat moet de bewaarder zijn van de beide tafelen van de wet, beide godsvrucht en eerlijkheid beschermen. 

Ten tweede. Hij, die heerst in de vreze Gods, zal zijn gelijk het licht des morgens, vers 4. Licht is lieflijk en aangenaam, en hij die zijn plicht doet zal er de vertroosting van hebben, zijn blijdschap zal het getuigenis van zijn geweten zijn. Licht is schitterend, en een goed vorst is doorluchtig, zijn rechtvaardigheid en Godsvrucht zullen zijn eer wezen. Licht is een zegen, en er zijn ook geen grotere en meer omvangrijke zegeningen voor een volk dan vorsten, die heersen in de vreze Gods. Het is als het licht van de morgen, dat te meer welkom is na de duisternis van de nacht dat was Davids regering na die van Saul, Psalm 75:4, en het neemt toe, schijnt al meer en meer tot de volle dag toe, dat is ook de toenemende luister van een goede regering. Zij wordt ook vergeleken bij de grasscheutjes, die de aarde voortbrengt ten dienste van de mens, zij brengt een oogst mee van zegeningen. Zie Psalm 72:6, 16, die ook sommigen van de laatste woorden waren van David, en naar deze hier schijnen te verwijzen.

(2).  Met toepassing op Christus, de Zone Davids.
En dan moet het alles opgevat worden als profetie, en het oorspronkelijke laat die opvatting toe. Er zal een Heerser zijn onder de mensen of over de mensen, die rechtvaardig zal wezen en heersen zal in de vreze Gods, dat is al de zaken van de Godsdienst zal regelen, alsmede de openbare aanbidding Gods, overeenkomstig de wil Zijns Vaders, en Hij zal zijn als het licht van de morgen, enz, want Hij is het Licht van de wereld, en "als de grasscheutjes, want Hij is de Spruit des Heeren, en de vrucht van de aarde," Jesaja 4:2. Vergelijk dit met de beloften van Christus, die spreken van Zijn heersen in gerechtigheid en van Zijn rieken in de vreze des Heeren, Jesaja 11:1 - 5, 32:1, 2, Psalm 72:2. God heeft aan David door de Geest gegeven dit te voorzien, om hem te troosten onder de menigvuldige rampen van zijn gezin, en de treurige vooruitzichten, die hij had van de ontaarding van zijn geslacht.

III. Welk troostrijk gebruik hij heeft gemaakt van hetgeen God tot hem gesproken heeft. Het is niet ongelijk aan zijn overpeinzing bij gelegenheid van zo’n boodschap, 2 2 Samuël 7:18 en verv. Wat voorafgaat heeft de rotssteen Israëls tot hem gesproken, dit heeft de Geest Gods door hem gesproken, en het is een allervoortreffelijkste belijdenis van zijn geloof en zijn hoop in het eeuwig verbond. Hier is:
A. Verdriet of moeite ondersteld. Hoewel mijn huis zo niet is bij God en, hoewel Hij het niet doet wassen. Davids gezin was niet bij God, zoals beschreven is in vers 3 en 4, en zoals hij kon wensen, niet zo Godvruchtig en niet zo gelukkig. Het is niet zo geweest bij zijn leven, en hij voorzag dat het niet zo zijn zou als hij heengegaan zal zijn, dat zijn huis noch zo Godvruchtig, noch zo voorspoedig zou zijn, als men zou verwacht hebben dat het kroost van zo’n vader zijn zou 
a. Niet zo bij God. Wij en de onzen zijn in werkelijkheid datgene wat wij zijn bij God. Hierop was Davids hart gezet betreffende zijn kinderen, dat zij recht mochten staan voor God, Hem getrouw mochten zijn, ijverig zouden zijn in Zijn dienst. Maar de kinderen van Godvruchtige ouders zijn dikwijls noch zo heilig, :noch zo gelukkig als men zou kunnen verwachten. Wij moeten leren begrijpen dat wel bederf, maar geen genade in het bloed is, dat de loop niet is van de snellen, maar dat God als vrijmachtige Zijn Geest geeft.
b. Niet doet wassen en toenemen of ze niet doet wassen, Psalm 107:41. Godvruchtige mensen hebben dikwijls het treurig vooruitzicht van een afnemend gezin. Davids huis was een type van Christus’ kerk, die Zijn huis is, Hebreeen 3:3. Gesteld dat deze niet zo bij God is, als wij zouden wensen, gesteld dat zij kwijnend afnemend is, onteerd en verzwakt door dwaling en bederf, ja schier uitgestorven, maar God heeft een verbond gemaakt met het Hoofd van de kerk, de Zone Davids, dat Hij zich een zaad zal behouden, dat de poorten van de hel niet tegen Zijn huis zullen overmogen. Hiermede heeft onze Heiland zich vertroost in Zijn lijden, dat het verbond met Hem vaststond, Jesaja 53:10 - 12.

B. Vertroosting verzekerd. Nochtans heeft Hij mij een eeuwig verbond gesteld Welke ook de ramp of moeilijkheid zij, die een kind van God in het vooruitzicht heeft, er is de een of andere zegen, die hij er tegenover kan stellen 2 Corinthiers 4:8, 9, o en geen zo kostelijk als die van de Psalmist hier.
a. Het kan verstaan worden van het verbond van het koningschap (in het type) dat God maakte met David en zijn zaad aangaande het koninkrijk, Psalm 132:11, 12, maar: 
b. Het moet verder zien, naar het verbond van de genade, gemaakt met alle gelovigen, dat God, in Christus, hun God zal zijn, hetgeen afgeschaduwd werd door het verbond van het koningschap, weshalve de beloften des verbonds de gewisse weldadigheden Davids worden genoemd, Jesaja 55:3. Dit alleen is het eeuwig verbond, en het is niet te denken dat David, die in zovele van zijn Psalmen zo duidelijk gesproken heeft van Christus en van de genade des Evangelies, het in zijn laatste woorden zou vergeten. 
God heeft een verbond van de genade met ons gemaakt in Jezus Christus en hier wordt ons gezegd: 
Ten eerste. Dat het een eeuwig verbond is, van eeuwigheid in de voortduur en de gevolgen er van. 
Ten tweede. Dat het geordineerd, wel geordineerd en bewaard is in alles, uitnemend wel geordineerd en bewaard om de heerlijkheid Gods te bevorderen en de eer van de Middelaar en tegelijk ook de heiligheid en vertroosting van de gelovigen. Het is hierin wel geordineerd dat al, wat in het verbond vereist wordt, beloofd is, en dat iedere overtreding ons niet buiten het verbond werpt, en dat het onze zaligheid niet in onze eigen hoede en bewaring stelt, maar in de hoede en bewaring van de Middelaar. 
Ten derde. Dat het wel bewaard, dat is zeker is, omdat het wel geordineerd is, de algemene aanbieding er van is zeker, de beloofde zegeningen zijn zeker, als de voorwaarden er van vervuld worden. De bijzondere toepassing er van op ware gelovigen is zeker het is vast voor al het zaad. 
Ten vierde. Dat daarin al ons heil is, niets anders dan dit kan ons heil of verlossing werken, en dit is genoegzaam, dit is het alleen, waarvan ons heil, onze zaligheid afhangt. 
Ten vijfde. Dat het daarom al onze lust moet wezen. Laat mij deel hebben aan dit verbond en de beloften er van, en ik heb genoeg, meer begeer ik niet.

3. Hier is het oordeel over de mannen Belials uitgesproken, vers 6, 7.
A. Zij zullen weggeworpen worden als doornen, verworpen, verlaten worden. Zij zijn als doornen, die men met de handen niet moet aanraken, zo hartstochtelijk en in woede ontstoken, dat men met geen wijze en getrouwe bestraffing met hen kan handelen, maar die beteugeld, in bedwang gehouden moeten worden door de wet en het zwaard van de gerechtigheid, Psalm 32:9, en daarom zullen zij: 
B. Als doornen ten laatste "ganselijk met vuur verbrand worden terzelfder plaatse," Hebreeen 6:8. Nu is dit bedoeld hetzij:

a. Als een aanwijzing voor magistraten, om hun macht te gebruiken om goddeloosheid te straffen en te onderdrukken. Laat hen de mannen Belials wegwerpen, Zie Psalm 101:8. Of: 
b. Als een waarschuwing aan magistraten, en inzonderheid aan Davids zonen en opvolgers, om wel toe te zien dat zij niet zelf mannen Belials zijn, (zoals maar al te velen van hen geweest zijn) want dan zal noch de waardigheid hunner plaats noch hun betrekking tot David, hen er voor bewaren om door de rechtvaardige oordelen Gods weggeworpen te worden. Hoewel de mensen niet met hen konden handelen, zal God het. Of: 
c. Als een voorzegging van het verderf over al de onverzoenlijke vijanden van Christus’ koninkrijk. Er zijn vijanden van buiten, die het openlijk tegenstaan en ertegen strijden en vijanden van binnen, die het in het geheim in stilte, verraden en er ontrouw aan zijn, beide zijn mannen Belials, kinderen van de boze, van het zaad van de slang, beide zijn als doornen, kwellend en pijn veroorzakend, maar beiden zullen zo weggeworpen worden, dat Christus Zijn koninkrijk zal oprichten ten spijt van hun vijandschap, op hen zal aanvallen, Jesaja 27:4. En ter bestemder tijd zal Hij Zijn kerk zegenen met zo’n vrede, dat er geen smartende doorn noch weedoende distel zal zijn. 
En zij, die zich niet willen bekeren, Gode de eer niet willen geven, zullen in de oordeelsdag, (waarnaar de Chaldeeuwse paraphrast dit verwijst) met onuitblusselijk vuur verbrand worden. Zie Lukas 19:27.

2 Samuël 23:8 - 39 
De lijst van de grote krijgshelden in Davids tijd, die de geschiedschrijver hier heeft opgenomen, is bedoeld:

1. Tot eer van David, die hen opgeleid heeft tot en geoefend heeft in de krijgskunst, en hun het voorbeeld heeft gegeven van moed en beleid. Het is de eer en roem, zowel als het voordeel, van een vorst, om omringd en gediend te zijn door zulke kloeke mannen als hier beschreven worden.
2. Ter ere van deze helden zelf, die medegewerkt hebben om David op de troon te brengen, er hem op bevestigd en beschermd hebben, en zijn veroveringen hebben uitgebreid. Zij, die in openbare betrekkingen hun leven aan gevaar blootstellen, zich te koste geven om de belangen van hun land te dienen, zijn dubbele eer waardig, moeten geëerd worden door hun eigen tijdgenoten en herdacht worden door het nageslacht.
3. Om hen, die later komen zullen, tot een edele wedstrijd op te wekken.
4. Om te tonen hoezeer de Godsdienst bijdraagt om de mensen met ware kloekmoedigheid te bezielen. Beide door zijn Psalmen en door zijn offeranden voor de tempeldienst heeft David grotelijks de Godsvrucht bevorderd onder de groten en aanzienlijken van het rijk, 1 Kronieken 29:6, en toen zij vermaard werden om hun Godsvrucht, werden zij ook vermaard om hun dapperheid. 

Deze helden worden hier in drie orden gerangschikt. 
I. De eerste drie, die de grootste krijgsdaden hadden verricht, en er de grootste roem door hadden verworven: Adino, vers 8, Eleazar, vers 9, 10, en Samma, vers 11, 12. Ik herinner mij niet dat wij van deze of van hun daden iets gelezen hebben in geheel de geschiedenis van David behalve hier en in de parallelplaats 1 Kronieken 11. Veel grote en merkwaardige gebeurtenissen zijn onvermeld gebleven in de annalen, welke eerder betrekking hebben op de vlekken dan op de glans van Davids regering, inzonderheid na zijn zonde in de zaak van Uria, zodat wij kunnen denken dat zij schitterender is geweest, dan zij ons toescheen terwijl wij er de geschiedenis van lazen. De heldendaden van dit dappere triumviraat zijn hier vermeld. Zij onderscheidden zich in de oorlogen van Israël tegen hun vijanden, inzonderheid tegen de Filistijnen.

1. Adino heeft achthonderd vijanden op eenmaal verslagen met zijn spies.

2. Eleazar hoonde de Filistijnen, zoals zij door Goliath Israël hadden gehoond, maar met meer succes en groter dapperheid, want toen de mannen Israëls weg waren gegaan is hij niet alleen stand blijven houden, maar hij stond op en sloeg onder de Filistijnen, over wie God een schrik deed komen, even groot als de kloekmoedigheid, waarmee deze held bezield was. Zijn hand was moede, maar zij kleefde aan zijn zwaard, zolang er nog enige kracht in hem was overgebleven hield hij zijn wapen vast en volgden zijn slagen elkaar op. Zo behoren wij in de dienst van God de gewilligheid en vastberadenheid van de geest op te houden, in weerwil van de zwakheid en vermoeidheid van het vlees, moede, nochtans vervolgende, Richteren 8:4, de hand moede, maar toch het zwaard blijvende vasthouden. Nu deze Eleazar de vijand had geslagen, zijn de mannen Israëls, die heen waren gegaan uit de krijg, vers 9, teruggekeerd om te plunderen, vers 10. Gewoonlijk zullen zij, die het veld verlaten als er iets gedaan moet worden, er zich heen spoeden als er iets te krijgen is.

3. Samma ontmoette een bende van de vijand, die aan het plunderen was, en versloeg haar, vers 11, 12. Doch merk op betreffende deze en de vorige heldendaad, dat hier gezegd wordt: de Heere wrocht een groot heil. Hoe groot de kloekmoedigheid ook is van de werktuigen, de lof voor de verrichting moet aan God gegeven worden. Zo beroeme de sterkte zich dan niet in zijn sterkheid, of in zijn krijgskundige verrichtingen. maar die roemt, roeme in de Heere.

II. De volgende drie waren onderscheiden van, en geëerd boven de dertig, maar tot de drie eersten kwamen zij niet, vers 23. Alle grote mannen zijn niet van dezelfde statuur. Menige heldere, weldadige ster schittert aan de hemel, die toch niet van de eerste grootte is, en er is menig goed schip, dat geen schip van de eerste klasse is. Van dit tweede triumviraat worden slechts twee genoemd, Abisaï en Benaja, die wij in de geschiedenis van David meermalen hebben aangetroffen, en die niet minder nuttig waren in de dienst, hoewel zij minder in waardigheid waren dan de eerste drie. Hier is:

1. Een kloeke daad door deze drie in vereniging met elkaar verricht. Zij hebben David vergezeld toen hij in moeilijkheid was en zich verborgen hield in de spelonk van Adullam, vers 13, zij hebben met hem geleden, en daarom zijn zij later door hem verhoogd. Toen David en de dappere mannen, die hem vergezelden en die zo krachtig tegen de Filistijnen waren opgetreden, door de ongerechtigheid van de tijden van Sauls regering genoodzaakt waren om zich in spelonken en vestingen te beschutten tegen zijn woede, was het niet te verwonderen dat de Filistijnen zich in het dal van Refaïm legerden, en in Bethlehem zelf een bezetting legden, vers 13, 14. Als de leidslieden van de kerk zo misleid zijn, dat zij sommigen van haar beste vrienden en kampioenen vervolgen, dan zal dit ongetwijfeld de algemene vijand zeer voordelig wezen. Indien David zijn vrijheid van beweging had gehad, dan zou Bethlehem nu niet in de handen van de Filistijnen zijn. 
Maar dit zo zijnde, wordt ons hier meegedeeld:

a. Dat David vurig verlangde naar water uit Bethlehems bornput. Sommigen houden dit verlangen voor een begeerte naar het openbare welzijn, en dat zijn bedoeling was: "0 konden wij toch die Filistijnse bezetting uit Bethlehem verjagen, om aldus deze mijn geliefde stad weer tot de onze te maken", de bornput genomen zijnde voor de stad, zoals met de rivier dikwijls het land wordt aangeduid, waar zij doorheen stroomt. Maar indien hij het aldus heeft bedoeld, hebben de hem omringenden het toch zo niet begrepen, en daarom schijnt het veeleer een ogenblik van zwakheid bij hem geweest te zijn. Het was oogsttijd, het weer was warm, hij had dorst, goed drinkwater was misschien schaars, en daarom begeert hij vurig: "Kon ik slechts een enkele teug hebben van het water uit Bethlehems bornput!" Met het water uit die bron had hij zich dikwijls verkwikt, toen hij een jongeling was, en nu kan hem geen ander dan dit water bevredigen, hoewel het schier onmogelijk is om er aan te komen. Ander water zou zijn dorst even goed kunnen lessen, maar hij achtte dit water nu boven alle andere water begeerlijk. Hij gaf toe aan een lust, zonder dat hij er eigenlijk reden voor kon geven. Het is dwaas om zodanige lust te hebben, en nog dwazer is het om hem te willen bevredigen. Wij behoren onze lusten te onderdrukken, als zij zo bovenmate uitgaan naar dingen, die werkelijk aangenamer zijn dan andere dingen. Laat u niet bevredigen door smakelijke spijzen, maar nog veel meer als zij uitgaan naar dingen, die slechts een opkomende gril betreffen.

b. Hoe kloekmoedig deze drie helden, Abisaï Benaja en een opgenoemde, door het leger van de Filistijnen heenbreken, het gevaar in de mond liepen, en, zonder Davids voorkennis, water uit Bethlehems bornput hebben gehaald. Toen hij er naar verlangde, was het verre van hem om te begeren dat iemand van zijn mannen zijn leven zou wagen om het te halen, maar deze drie hebben het gedaan, vers 16, om te tonen:

(1). Hoe hoog zij hun vorst waardeerden, en met welk een genoegen zij zich aan het grootste gevaar blootstelden en de grootste moeilijkheden verdroegen in zijn dienst. David was wel tot koning gezalfd, maar hij was toen nog een balling, een arme vorst, die zich door geen uitwendige voordelen aan de genegenheid en achting van zijn volgelingen kon aanbevelen, en hij was toen ook niet instaat hen te bevorderen of te belonen, maar deze drie waren aldus ijverig om hem voldoening te geven, omdat zij vast geloofden dat de tijd van de beloning komen zou. Laat ons bereid zijn om alles te wagen voor de zaak van Christus, zelfs als het een lijdende zaak is, ons er van verzekerd houdende dat zij zal overmogen, en dat wij er in het einde niets bij zullen verliezen. Waren zij zo ijverig om op de minste wenk van hun vorst hun leven te wagen en was het hun eerzucht hem te behagen? En zullen wij ons de Heere Jezus niet aanbevelen door een gereed volbrengen van Zijn wil, die ons te kennen wordt gegeven door Zijn woord, Zijn Geest, de leidingen van Zijn voorzienigheid? 
(2). Hoe weinig zij de Filistijnen vreesden. Zij waren blij met een gelegenheid om hen te tarten. Of zij heimelijk door het leger zijn gebroken met zoveel voorzichtigheid en beleid dat de Filistijnen hen niet ontdekten, of openlijk, terwijl hun blik en houding zoveel schrik en ontzag inboezemden, dat de Filistijnen hen niet durfden tegentreden, is niet zeker, maar het schijnt wel dat zij zich met het zwaard in de vuist een weg gebaand hebben. Maar zie: 

(3). Met hoeveel zelfverloochening David, toen hij dit van verre gehaalde en duurgekochte water verkregen had, het heeft uitgegoten voor de Heere, vers 16.
a. Aldus wilde hij tonen hoe dierbaar hem het leven van zijn krijgslieden was, en hoe verre het van hem was om hun bloed te willen verspillen, Psalm 72:14. Kostelijk in Gods oog is de dood van Zijn gunstgenoten.
b. Aldus wilde hij zijn leedwezen er over betuigen, dat hij het dwaze woord heeft gesproken, hetwelk aan deze mannen aanleiding heeft gegeven om hun leven in de waagschaai te stellen. Grote mannen moeten voorzichtig zijn in hun spreken, opdat van hetgeen zij zeggen geen slecht gebruik worde gemaakt door degenen, die hen omringen.
c. Aldus wilde hij een dergelijke roekeloosheid voor het vervolg voorkomen.
d. Aldus wilde hij die dwaze zin in hemzelf tegengaan en er zichzelf voor straffen die wens gekoesterd te hebben, en tonen dat hij sobere gedachten had, die zijn roekeloze gedachten in toom konden houden, en dat hij zich wist te verloochenen in hetgeen waar zijn hart het meest op gesteld was. Zodanige zelfverloochening betaamt hun die wijs, groot en Godvruchtig zijn. e. Aldus wilde hij Gode eer en heerlijkheid geven. het water, tot zo dure prijs verkregen, achtte hij te goed, te kostbaar om door hem gedronken te worden, en alleen geschikt om als een drankoffer voor de Heere te worden uitgegoten. Het was het bloed van deze mannen, het kwam aan God toe, want het bloed was altijd het Zijne. 
f. Bisschop Patrick spreekt van sommigen, die denken dat David hiermede toonde dat het geen materieel water was, waarnaar hij verlangde, maar de Messias, die het water des levens had, die, naar hij wist, te Bethlehem geboren zou worden, dat de Filistijnen dus niet zullen kunnen vernietigen. 
g. Eindelijk. Heeft David dit water als iets zeer kostelijks beschouwd, dat met gevaar van het bloed dier mannen verkregen was, en zullen wij dan niet nog veel meer de weldaden op prijs stellen, om welke te verkrijgen onze gezegende Heiland Zijn bloed heeft gestort? Laat ons het bloed des testaments niet onderschatten, zoals zij doen, die de zegeningen van het verbond onderschatten.

2. De kloeke daden van twee hunner bij andere gelegenheden. Abisaï heeft op eenmaal drie honderd mannen verslagen, vers 18, 19. Benaja heeft veel grote dingen gedaan.
a. Hij versloeg twee Moabieten, die mannen waren als leeuwen, vers 20, zo stoutmoedig en sterk, zo woest en woedend als leeuwen.
b. Hij sloeg een leeuw in een kuil, hetzij in zelfverdediging zoals Simson, of misschien uit vriendelijkheid voor het land, een leeuw, die kwaad had aangericht. Daar het in de sneeuwtijd was, was hij stijver en de leeuw woedender en hongeriger, en toch overmeesterde hij hem.
c. Hij sloeg een Egyptisch man, bij welke gelegenheid wordt niet gezegd. Hij - de Egyptenaar - was goed gewapend, maar Benaja viel hem aan met geen beter wapen dan een wandelstok, ontwrong hem handig zijn spies en doodde hem er mee, vers 21. Voor dit en andere dergelijke wapenfeiten heeft David hem bevorderd tot kapitein van de lijfwacht, of staande krijgsmacht, vers 23.

III. Minder dan het tweede drietal, maar toch van groot aanzien waren de een en dertig, die hier met name genoemd zijn, vers 24 en verv. Asahel is de eerste, hij werd verslagen door Abner in het begin van Davids regering, maar verloor zijn plaats niet op deze lijst. Elhanan is de volgende, hij was een broeder van Eleazar, een van de eerste drie, vers 9. De bijnamen, die hun hier worden gegeven, schijnen ontleend te zijn aan de plaatsen hunner geboorte of hunner woning, zoals dit ook met veel bijnamen onder ons oorspronkelijk het geval is geweest. Uit alle delen des lands werden de verstandigste en dapperste mannen gekozen om de koning te dienen. Verscheidenen van degenen, die hier genoemd zijn, vinden wij als oversten van de twaalf afdelingen door David aangesteld, een voor elke maand van het jaar, 1 Kronieken 27. Zij, die goed en heldhaftig gehandeld hadden, werden naar verdiensten bevorderd. Een hunner was de zoon van Achitofel, vers 34, de zoon vermaard in het leger, zoals de vader het geweest is in de raad. Maar Uria, de Hethiet die het laatst genoemd is, brengt de zonde van David weer in herinnering, en die zonde wordt er wel zeer door verzwaard, dat een man, die zich zo verdienstelijk heeft gemaakt jegens zijn koning en zijn land, op die wijze behandeld is geworden. Onder alle deze wordt Joab niet genoemd, hetzij:

1. Omdat hij zo groot was, dat het niet nodig was hem te noemen, de eerste van de eerste drie was de voornaamste onder de kapiteins, maar Joab was boven hen allen als generaal. Of:
2. Omdat hij niet verdiende genoemd te worden, want hoewel hij ontegenzeglijk een groot krijgsman was en genoeg Godsdienstzin had om zijn buit aan het huis Gods te wijden, 1 Kronieken 26:28, heeft hij toch evenveel van zijn eer verloren door twee van Davids vrienden te doden, als hij ooit eer behaald heeft door zijn vijanden te doden. Ook Christus, de Zone Davids, heeft Zijn helden, die evenals de helden van David geïnspireerd zijn door Zijn voorbeeld, Zijn strijd strijden tegen de geestelijke vijanden van Zijn koninkrijk, en in Zijn kracht meer dan overwinnaars zijn. Christus’ apostelen zijn Zijn onmiddellijke dienaren en volgelingen geweest, hebben veel voor Hem gedaan en geleden, en zijn er eindelijk toe gekomen om met Hem te heersen. Zij worden met ere vermeld in het Nieuwe Testament, zoals die in het Oude inzonderheid in Openbaring 21:14. Ja van al de krijgsknechten van Jezus Christus zijn de namen beter bewaard dan die zelfs van deze helden, want zij zijn geschreven in de hemel. Die eer hebben al Zijn heiligen.

